---
date:         2022-02-13
tags:        
- Volby 2022
- Praha
title:        Piráti zvolili čelo kandidátky pro volby do pražského zastupitelstva. Zdeňka Hřiba doplní Jana Komrsková či Adam Zábranský
image: 	      articles/2022/2022-05-31-zahajeni-vitkov.jpg
author:       Praha
---
 
Praha, 13. února 2022 – Piráti během víkendu rozhodli o podobě čela kandidátky pro podzimní volby do Zastupitelstva hlavního města Prahy. Lídra kandidátky Pirátů, kterým je současný pražský primátor Zdeněk Hřib, doplní na druhém místě Jana Komrsková. Na třetím pak Adam Zábranský. Jana Komrsková nyní zastává pozici první místostarostky Městské části Praha 10, Adam Zábranský je radním ZHMP za Piráty pro oblast bydlení a transparentnosti. Navolena byla i další místa pražské kandidátky.

Jana Komrsková je od roku 2018 místostarostkou městské části Praha 10. V roce 2019 byla zvolena zastupitelkou hlavního města Prahy, v dubnu 2021 na toto místo rezignovala. Věnuje se především tématům životního prostředí, sportu a také dohledu nad hospodařením městských akciových společností  městské části Prahy 10. 

> „Magistrát musí jít příkladem radnicím městských částí ve své otevřenosti a férovém přístupu k občanům. Chci zlepšit způsob komunikace s jednotlivými městskými částmi, prosadit jejich spravedlivější finanční podporu a užší spolupráci na místních projektech městských částí  v oblastech týkajících se občanské vybavenosti, školství, bydlení, veřejného prostoru, dětských hřišť a dopravy. Je nutné si uvědomit, že Pražané nežijí na Mariánském náměstí, ale v jednotlivých městských částech,” sdělila Komrsková.

Třetí místo kandidátky Pirátů v Praze obsadí Adam Zábranský. Od roku 2014 je členem zastupitelstva Prahy, v roce 2018 se stal radním pro oblast bydlení a transparenci v koalici pod vedením primátora Zdeňka Hřiba. Věnuje se především problematice bydlení – revizi fungování městského bytového fondu a budování systému pomoci lidem v bytové nouzi, a také transparentnější správě městských firem, rozvoji otevřených dat a rozšíření tzv. rozklikávacího rozpočtu [Cityvizor](https://cityvizor.cz/landing). 

> „Mojí vizí je Praha udržitelná, sociálně citlivá a inovativní. Chtěl bych, abychom v příštím volebním období mohli co možná nejvíce navázat na pozitivní kroky, které naše současná koalice udělala, z mojí gesce například naplnit Strategii rozvoje dostupného bydlení,“ řekl Adam Zábranský.

Pirátský klub v zastupitelstvu Prahy má aktuálně 13 členů v 65členném sboru. Ve volbách v roce 2018 získali Piráti 17,07 % hlasů a stali se nejsilnější stranou současné magistrátní koalice. Praha pod vedením Pirátů rozběhla stavbu čtvrté linky pražského metra, zprovoznila portál pro zveřejňování veřejných zakázek a také pořádá například akci Zastromuj Prahu, která napomáhá zlepšení životního prostředí vysázením statisíců stromů.

**Podoba čela kandidátky do Zastupitelstva hlavního města Prahy**

1. Zdeněk Hřib
2. Jana Komrsková
3. Adam Zábranský
4. Magdalena Valdmanová 
5. Daniel Mazur 
6. Viktor Mahrik 
7. Eva Tylová 
8. Bára Soukupová 
9. Jiří Brůžek 
10. Zuzana Freitas
11. Gabriela Lněničková 
12. Jaromír Beránek 
13. David Bodeček


![Čelní kandidáti](articles/2020/Celni-kandidati-Praha.png)
