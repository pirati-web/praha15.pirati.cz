---
date: 2022-05-23
category: blog
tags: 
  - Územní rozvoj
  - Trojmezí
  - Participace
layout: post
author: Radka Daníčková
authorId: danickova.radka
title: Chcete se podílet na utváření Trojmezí?
image: articles/2022/2022-05-23-chcete-se-podilet-na-utvareni-trojmezi.jpg
---

Dne 15. 11 2021 Rada hl. města Prahy přijala usnesení k pořízení KRAJINÁŘSKÉ STUDIE prostoru Trojmezí. Jejím zpracováním pověřila Institut plánování a rozvoje (IPR Praha), jemuž by měly poskytovat součinnost přilehlé městské části Praha 10, Praha 15 a Praha 11 i Praha 4 a také magistrátní Odbor ochrany přírody. 

I vy se však můžete zapojit do přípravy studie. [IPR Praha](https://iprpraha.cz/projekt/132/trojmezi) ve spolupráci se společností Agora CE, která se zabývá participací ohledně utváření veřejných prostranství, zorganizovali několik plánovacích akcí a komentovaných vycházek. Pojďte se na některé z nich s námi potkat. Své podněty můžete také sdělovat prostřednictvím telefonických rozhovorů nebo online dotazníku.

Nově zveřejněný návrh Metropolitního plánu, který nyní prochází fází veřejného projednání a každý k němu může podat svoje připomínky, vymezuje Trojmezí jako čtvrťový park a nezastavitelnou lokalitu, leso-zemědělskou krajinu s rekreačním využitím zejména pro obyvatele okolní sídlištní zástavby.

Nejcennějším krajinným prvkem Trojmezí je meandrující tok Botiče – přírodní památka s vymezeným ochranným pásmem. Trojmezí také z části leží v Přírodním parku Hostivař-Záběhlice.

- souhlasíme s podobou lokality Trojmezí v návrhu Metropolitního plánu 
- nesouhlasíme, aby se bytovými domy zastavila plocha u OC VIVO (jižně za pěší promenádou směrem k Botiči celá v ochranném pásmu přírodní památky Meandry Botiče) a podporujeme zachování rekreačního využití a rozšíření sportovišť na těchto pozemcích
- aktivně a s pomocí odborného právního poradenství jsme se s občany a spolky zapojili do připomínkovacího procesu ke změně územního plánu, která u OC VIVO běží paralelně s tvorbou Metropolitního plánu a kterou současné vedení radnice podporuje v celém svém rozsahu 
- schvalujeme nové pěší propojení v místě jezu Marcela
- myslíme si, že zapojovat do územního plánování volná rekreační prostranství a veřejnou zeleň, chránit přírodní hodnoty v městské krajině, je pro stávající i nové obyvatele rozrůstající Prahy jednou z největších kvalit v jejich životech, kterou pro ně můžeme uchovat!
