---
date: 2020-10-29
category: blog
tags: 
  - výstavba
  - meandry Botiče
layout: post
author: Radka Daníčková
authorId: danickova.radka
title: Meandry Botiče
image: articles/2020/2020-10-29-trojmezi-1.jpg
---

Na Kulatý Chodovec (Praha 11) dohlédnete ze sídliště na Slunečném Vršku a Košíku (Praha 15) přes tzv. Trojmezí - dosud volnou krajinu s poli, sady, remízem a s meandrujícím tokem Botiče částečně zasahující do tří městských částí a katastrálních území: Praha 10 - Záběhlice, Praha 11 - Chodov a Praha 15 - Hostivař.
Starostové tří městských částí Petr Štěpánek (Praha 4), Petr Jirava (Praha 11) a Milan Wenzl (Praha 15) uzavřeli dne 12. září 2018 Memorandum za ochranu Trojmezí, jeho přírodně-krajinných hodnot a rekreačního potenciálu pro obyvatele příslušných městských částí.

V současně platném územním plánu je Trojmezí určeno využití částečně jako sady, zahrady a vinice, louky a pastviny, částečně jako orná půda, sloužící rekreaci a oddechu, pro stavby vodního hospodářství a zahradnictví, pěších komunikací, jezdeckých a cyklistických stezek ... 

![Meandry Botiče](/assets/img/articles/2020/2020-10-29-trojmezi-4.jpg)

V tč. zveřejněné verzi návrhu nově připravovaného územního tzv. Metropolitního plánu je na Trojmezí pamatováno nezvykle velkoryse uprostřed zahušťované Prahy. Jeho území je zde vymezeno jako nezastavitelné s rekreačním využitím se strukturou leso-zemědělské krajiny. 

![Meandry Botiče](/assets/img/articles/2020/2020-10-29-trojmezi-3.jpg)

Zdá se, že jako jediný vítěz z developerských společností, která bude moci v této atraktivní lokalitě stavět byty "s dobrými výhledy a v blízkosti přírody", a to po obou stranách Trojmezí, vyjde společnost Central Group. Ta startuje na Chodovci v těsné blízkosti Trojmezí výstavbu projektu za 2,5 miliardy korun, který bude čítat 12 bytových domů se 476 byty. Výstavba bude rozdělena do několika etap, v první etapě vznikne ve dvou bytových domech celkem 118 bytů.
Stejná developerská společnost má zálusk obytně zastavět také pozemky na druhé straně Trojmezí u obchodního centra VIVO! v Hostivaři, které spekulativně zakoupila v říjnu roku 2015, které se nachází v ochranném pásmu přírodní památky Meandry Botiče, které jsou určené využitím pro sport a které byly v návrhu Metropolitního plánu ještě roku 2016 rovněž součástí rekreační lokality Trojmezí.

Myslíme si, že zapojovat do územního plánování a urbanismu volná rekreační prostranství a veřejnou zeleň, chránit přírodní hodnoty v městské krajině je pro stávající i nové obyvatele rozrůstající Prahy jednou z největších kvalit v jejich životech, kterou pro ně můžeme uchovat!

*"Z prospektu i propagačního videa je patrné, že developer dokáže velmi dobře „prodat“ přírodní krásy, dědictví minulých století, ale i lesopark či přehradu, které pro rekreaci pracujících vznikly díky velkorysému plánování a investicím minulého režimu."*

![Meandry Botiče](/assets/img/articles/2020/2020-10-29-trojmezi-2.jpg)

