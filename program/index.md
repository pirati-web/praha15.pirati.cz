---
layout: program-post
title: Patnáctka pro život
campaignCategoryUid: 2022-komunalni
customizeHeader: true
---
## Patnáctka má na víc a jsou před námi mnohé výzvy!
* **Pirátská politika**
Povedeme veřejné věci poctivě, slušně a správně, měníme tak politickou kulturu v otevřenou a důvěryhodnou, bez poskvrny.
* **Zdravý život ve městě**
Chceme rozumný a udržitelný rozvoj městské části, který vedle bydlení přináší také ochranu přírody a životního prostředí, živá veřejná prostranství, rekreaci i odpočinek, kulturní a sportovní vyžití, podnikání, a také systém, který nezapomíná ani na naše seniory a spoluobčany s potřebou naší podpory z důvodu zdravotního či sociálního znevýhodnění.
* **Efektivní hospodaření**
Budeme důsledně a hospodárně spravovat obecní majetek a veřejná prostranství, kontrolovat hospodaření a investovat do rozvoje za využití dotačních titulů.

*Napříč naším programem rozvíjíme koncept města krátkých vzdáleností, který zlepšuje podmínky pro život díky dostupnosti všech potřeb jako jsou pracovní příležitosti, drobné obchody, služby, zdravotní péče, školská zařízení, sportovní nebo rekreční možnosti co nejblíže místu bydliště. Budeme vyjednávat s developery, aby se na takové občanské vybavenosti také podíleli. Bbudeme hledat příležitosti, jak do Prahy 15 přilákat více podnikatelů a zaměstnavatelů.*

## ![](/program/img//zivotni_prostredi.jpg)
**PÉČE O KVALITNÍ ŽIVOTNÍ PROSTŘEDÍ ZAČÍNÁ TAM, KDE ŽIJEME**

**Chceme, aby Patnáctka zůstala zelená**, a byla tak příjemným místem pro život. Kvalita života je totiž neoddělitelná od kvality prostoru, ve kterém se pohybujeme. 

**Budeme chránit stávající přírodu a zeleň.** Zakládat nová uliční stromořadí, ozeleňovat veřejný prostor, střechy a fasády objektů městské části. Budeme usilovat o revitalizaci potoků, dobré hospodaření se srážkovými vodami a prostranství osvěžovat mlžítky i pítky. Vše tolik potřebné pro klima, ale také pro svoji estetickou, rekreační a ozdravnou funkci. 

**Zasadíme se o přechod na cirkulární ekonomiku**, tj. efektivnější využívání existujících zdrojů, osvětu v zodpovědné spotřebě a snižování tvorby odpadů. Budeme zavádět úsporná opatření a alternativní zdroje energií k energetické soběstačnosti. 

**K udržitelnému chování** k našemu životnímu prostředí budeme motivovat i developery.

## ![](/program/img//bydleni.jpg)
**DOSTUPNÉ BYDLENÍ PRO SPOKOJENÝ ŽIVOT**

Domov je zárukou spokojenosti. Bydlet potřebuje každý a obecní bydlení může poskytnout zázemí od znevýhodněných rodin a jednotlivců, přes rodiny se středními příjmy, seniory až po potřebná povolání. 

Zpřehledníme pravidla pro nakládání s bytovým fondem, aby pomoc při zajištění odpovídajícího bydlení byla maximálně adresná a sociálně citlivá.

Budeme pečovat o stávající bytový fond a půjdeme vstříc příležitostem k jeho rozšiřování i rozvíjení. Posílíme vyjednávací pozici ve vztahu k developerům, naší prioritou bude v developerských projektech získávat nové obecní byty a prostory pro drobné obchody, služby či lékařské ordinace. 

Vytvoříme kontaktní centrum pro bydlení a sociální služby, kterým propojíme dvě veřejné služby i činnost příslušných odborů úřadu městské části, úřadu práce a poskytovatelů sociálních služeb. Zprostředkujeme pomoc občanům v jejich problematické bytové či sociální situaci, se speciálním zaměřením na rodiny s dětmi. 

## ![](/program/img//mhd.jpg)
**USNADŇUJÍCÍ, NIKOLIV ZATĚŽUJÍCÍ, DOPRAVA**

Moderní doprava je plynulá, rychlá, bezpečná a ekologická, taková přispívá ke zkvalitnění života a životního prostředí. Proto je třeba odvést dopravu z hustě obydlených oblastí, inteligentní řízení dopravy a promyšlený systém parkování. Podpoříme významnější zapojení nízkoemisních a tišších vozidel MHD, zejména parciálních trolejbusů. Budeme prosazovat prodloužení metra A až do Petrovic nejen pro místní obyvatele, ale i pro větší integraci s městskou a příměstskou dopravou. Chceme totiž, aby lidé měli MHD rádi a častěji ji využívali. Budeme zlepšovat podmínky pro chodce a usnadňovat pohyb i pro cyklisty. Prioritou je pro nás bezbariérovost chodníků, přechodů a bezpečnost všech účastníků provozu. 

## ![](/program/img//otevrena_radnice.jpg)
**MODERNÍ A OTEVŘENÁ RADNICE, KTERÁ HÁJÍ ZÁJMY OBČANŮ**

Přívětivý úřad je pro nás dostupným, informovaným a komunikativním partnerem. Budeme zlepšovat a zefektivňovat jeho služby i průběžnou komunikaci s občany. Rozšíříme možnosti elektronické komunikace. Budeme hájit a respektovat zájmy občanů, věnovat pozornost jejich podnětům, obsahu petic a stížností – nikoliv je pouze brát na vědomí. Jednání s partnery povedeme odpovědně, transparentně a profesionálně. Co nejvíce otevřeme výběrová řízení všem potenciálním zájemcům. Zprůhledníme hospodaření městské části a nakládání s majetkem. Na projekty městské části budeme vypisovat architektonické soutěže. Nepřipustíme nekalá jednání, střet zájmů a korupci zastupitelů či úředníků.

## ![](/program/img//uzemni_planovani.jpg)
**ZDRAVÝ SOUSEDSKÝ PROSTOR**

Vyčleníme vyšší částku participativního rozpočtu pro nápady samotných občanů a občany zapojíme i do zadání, hodnocení a rozhodování o nových projektech městské části. Zaměříme se na vybudování komunitního centra, které by nabídlo prostor ke společenským aktivitám různých věkových kategorií – pro dětské skupiny, zájmové kroužky, rodinné oslavy či seniorské dýchánky a mezigenerační setkávání. Budeme podporovat vznik a provoz komunitních zahrad, zahradničení a samopěstitelství. Pokusíme se oživit projekt farmářských trhů.

## ![](/program/img//vzdelavani_a_skolstvi.jpg)
**KVALITNÍ ŠKOLSTVÍ A VZDĚLÁVÁNÍ**

Sázíme na tvořivost a svobodné myšlení. Proto podpoříme školy, aby vytvářely přátelské a inspirující prostředí, kde mohou děti naplno rozvíjet svůj potenciál a učit se spolupracovat v týmu. Nastartujeme investice do nových mateřských škol a iniciujeme výstavbu nové základní i střední školy. Naším cílem je, aby do nich děti mohly chodit co nejblíže domovu. Rozšíříme prázdninový provoz školek. Budeme maximálně informovat o dění ve školách a posílíme spolupráci, komunikaci i důvěru mezi vedením škol, samosprávou, učiteli a rodiči.

## ![](/program/img//pece_a_rodina.jpg)
**SOCIÁLNÍ A RODINNÁ POLITIKA**

Budeme pomáhat a podporovat všechny, kteří se ocitli v nepříznivé sociální situaci, ať už z důvodu věku, ztíženého zdravotního stavu nebo životní krize. Preventivně budeme řešit stavy sociálního vyloučení. Budeme využívat dotační programy k příspěvkům dětem na školní výlety, kroužky, kulturní představení a školy v přírodě. Zajímají nás všechny možnosti seniorských aktivit a mezigeneračního setkávání. Vytvoříme kontaktní a poradenské centrum pro bydlení a sociální služby. Zaměříme se také na dostupnost a rozvoj sítě odlehčovacích služeb všech forem, aby byly v co největší míře poskytovány v domácím prostředí a místní komunitě. Pracovat budeme s lidmi bez domova, pro jejich co nejčasnější návrat k běžnému způsobu života.

## ![](/program/img//zdravotnictvi.jpg)
**PREVENCE A DOSTUPNÁ ZDRAVOTNÍ PÉČE**

Předcházet nemocem, to je nejúčinnější a nejlevnější cesta, jak zefektivnit zdravotní péči. Ať už jde o prevenci civilizačních onemocnění nebo otázky duševního zdraví či dopady závislostí (návykové látky, alkohol, dětská obezita). Proto budeme školy a neziskové organizace zapojovat do preventivních a informativních programů. Budeme aktivně vyhledávat příležitosti, jak rozvíjet a udržovat kvalitu i dostupnost zdravotní péče, zejména vznik dalších dětských ordinací, které v Praze 15 chybí.

## ![](/program/img//kultura.jpg)
**ŽIVÁ KULTURA**

Uchování kulturních tradic zásadně přispívá k poznání místní historie. Živou kulturu ve městě vnímáme jako důležitý životodárný prvek. Budeme rozvíjet dotační programy pro kulturu a podporovat pořádání společenských i kulturních akcí. Vytvoříme moderní propagační platformu pro kulturní život. Budeme hledat možnosti pro vybudování kulturního centra a také pro pomoc se zabezpečením či sdílením technického vybavení k zajištění akcí.

## ![](/program/img//sport.jpg)
**PODPORA SPORTU A ZDRAVÉHO ŽIVOTNÍHO STYLU**

Sportovní vyžití má být dostupné pro každého. Podpora pohybových aktivit a zdravého životního stylu je pro nás důležitá, naší prioritou je vytvoření včasných návyků a pozitivního vztahu ke sportování u dětí a mládeže. Proto se zaměříme na vylepšování a rozšiřování sportovišť, také na jejich bezpečnou pěší nebo dopravní dostupnost. Otevřeme pro veřejnost také školní hřiště. Budeme rozvíjet dotační programy pro sport a podpoříme sportovní akce pro širokou veřejnost.
